{
    "Dairesi": "8.Ceza Dairesi",
    "Mahkemesi": "",
    "Mahkeme Günü": "20",
    "Mahkeme Ayı": "01",
    "Mahkeme Yılı": "2021",
    "Suç": "",
    "Dosyanın Daireye Geliş Günü": "",
    "Dosyanın Daireye Geliş Ayı": "",
    "Dosyanın Daireye Geliş Yılı": "",
    "Kanun Yolu": "",
    "Temyiz Eden": "",
    "Dava Türü": "",
    "Birinci Mahkemesi": "",
    "ictihat": " İhbarname No : KYB - ...    Hayvanın tehlike yaratabilecek şekilde serbest bırakılması suçundan sanık ...'un, 5237 sayılı Türk Ceza Kanunu’nun 177/1, 62/1 ve 52. maddeleri gereğince 500,00 Türk lirası adli para cezası ile cezalandırılmasına dair Küçükçekmece 14. Asliye Ceza Mahkemesinin 25/09/2017 tarihli ve... sayılı kararını kapsayan dosya incelendi.  Benzer bir olay sebebiyle Yargıtay 9. Ceza Dairesinin 07/04/2010 tarihli ve ... karar sayılı ilamında yer alan \"...Hükümlünün, gözetimi altındaki hayvanı serbest bırakması ve hayvanın katılanı ısırıp basit tıbbi müdahale ile giderilebilecek şekilde yaralanmasına sebebiyet vermesi şeklinde işlediği fiilinin, 5237 sayılı TCK'nın 177. maddesinde düzenlenen \"Hayvanın tehlike yaratabilecek şekilde serbest bırakılması\" suçu ile aynı Kanunun 89/1. maddesinde düzenlenen taksirle yaralama suçunu oluşturduğu, 5237 sayılı TCK'nın 44. maddesinde düzenlenen fikri içtima kuralı gereğince hükümlünün en ağır cezayı gerektiren taksirle yaralama suçundan dolayı cezalandırılmasının gerekeceği anlaşılmakla...BOZULMASINA\" şeklindeki açıklamalar karşısında, şüphelinin köpeğini serbest bırakması sonrasında mağduru kovalaması sonucu mağdurun yere düşerek yaralanması şeklinde gerçekleşen somut olayda, sanık hakkında 5237 sayılı Kanun'un 44. maddesinde yer alan fikri içtima kuralları gereğince en ağır ceza olan taksirle yaralama suçundan cezalandırılması gerektiği gözetilmeden, yazılı şekilde karar verilmesinde isabet görülmediğinden bahisle 5271 sayılı CMK.nun 309. maddesi uyarınca anılan kararın bozulması lüzumu Yüksek Adalet Bakanlığı Ceza İşleri Genel Müdürlüğünün 29.11.2019 gün ve 13555 sayılı kanun yararına bozma istemine atfen Yargıtay Cumhuriyet Başsavcılığının 13.12.2019 gün ve KYB/2019-123408 sayılı ihbarnamesi ile dairemize tevdii kılınmakla incelendi.      TÜRK MİLLETİ ADINA    Gereği görüşülüp düşünüldü:  Oluşa ve tüm dosya kapsamına göre, kontrol altına alınmasında ihmal gösterilen hükümlüye ait köpeğin, yaşı küçük mağduru kovalayıp yere düşürerek basit tıbbi müdahale gerektirecek biçimde yaralanmasına sebebiyet vermesi şeklinde gelişen olayda, mağdurun anne ve babası olan katılanların şikayetçi olması ve uzlaşmak istememeleri karşısında hayvan sahibi olan hükümlünün eyleminin taksirle yaralama ve hayvanı tehlike yaratabilecek şekilde serbest bırakma suçlarını oluşturduğu ve 5237 sayılı TCK.nın 44. maddesi uyarınca daha ağır cezayı gerektiren taksirle yaralama suçundan cezalandırılması gerektiği gözetilmeden suç vasfında yanılgıya düşülerek yazılı şekilde hüküm kurulması,  Yasaya aykırı ve Adalet Bakanlığı'nın kanun yararına bozma istemine dayalı Yargıtay Cumhuriyet Başsavcılığınca düzenlenen ihbarname içeriği bu nedenle yerinde görüldüğünden Küçükçekmece 14. Asliye Ceza Mahkemesi'nin 25.09.2017 gün ve... sayılı kararının CMK.nın 309. maddesi uyarınca aleyhe tesir etmemek üzere BOZULMASINA, aynı Yasanın 309/4-a madde ve fıkrası uyarınca müteakip işlemlerin mahallinde yerine getirilmesi için dosyanın Adalet Bakanlığına gönderilmek üzere Yargıtay Cumhuriyet Başsavcılığına TEVDİİNE, 20.01.2021 gününde oybirliğiyle karar verildi."
}