{
    "Dairesi": "11.Hukuk Dairesi",
    "Mahkemesi": "ASLİYE HUKUK MAHKEMESİ",
    "Mahkeme Günü": "25",
    "Mahkeme Ayı": "01",
    "Mahkeme Yılı": "2021",
    "Suç": "",
    "Dosyanın Daireye Geliş Günü": "",
    "Dosyanın Daireye Geliş Ayı": "",
    "Dosyanın Daireye Geliş Yılı": "",
    "Kanun Yolu": "",
    "Temyiz Eden": "",
    "Dava Türü": "",
    "Birinci Mahkemesi": "",
    "ictihat": "    Taraflar arasında görülen davada Konya 4. Asliye Hukuk Mahkemesi'nce verilen 10.04.2017 gün ve 2016/850 - 2017/359 sayılı kararı bozan Daire'nin 04.06.2020 gün ve 2019/1458 - 2020/2613 sayılı kararı aleyhinde davalı Bera Holding A.Ş. vekili tarafından karar düzeltilmesi isteğinde bulunulmuş ve karar düzeltme dilekçesinin süresi içinde verildiği de anlaşılmış olmakla, dosya için düzenlenen rapor dinlenildikten ve yine dosya içerisindeki dilekçe, layihalar, duruşma tutanakları ve tüm belgeler okunup, incelendikten sonra gereği konuşulup düşünüldü:  Davacı vekili, müvekkilinin davalı şirkete 17.04.2000 tarihinde 25.000,00 DM para yatırdığını, davalıların müvekkilini zarar uğrattıklarını, bunun üzerine Almanya München Eyalet Mahkemesinde davalılar aleyhine alacak davası açıldığını, yabancı mahkeme tarafından 12.802,75 Euro alacağın tazminine karar verildiğini, verilen kararın kesinleştiğini ileri sürerek Almanya München Eyalet Mahkemesinin 3 O 9046/07 sayı ve 14.03.2008 tarihli kararının tanımasına ve tenfizine karar verilmesini istemiştir.  Davalılar, davanın reddini savunmuştur.  Mahkemece, davanın reddine dair verilen kararın davacı vekilince temyizi üzerine, dairemizce kararın bozulmasına karar verilmiştir.  Bu kez, davalı Bera Holding A.Ş. vekili karar düzeltme isteminde bulunmuştur.  Yargıtay ilamında benimsenen gerektirici sebeplere göre, davalı Bera Holding A.Ş. vekilinin HUMK 440. maddesinde sayılan hallerden hiçbirini ihtiva etmeyen karar düzeltme isteğinin reddi gerekir.  SONUÇ: Yukarıda açıklanan nedenlerden dolayı, davalı Bera Holding A.Ş. vekilinin karar düzeltme isteğinin HUMK 442. maddesi gereğince REDDİNE, aşağıda yazılı bakiye 10,30 TL karar düzeltme harcının ve 3506 sayılı Yasa ile değiştirilen HUMK 442/3. maddesi hükmü uyarınca takdiren 520,95 TL para cezasının karar düzeltilmesini isteyen davalı Bera Holding A.Ş.'den alınarak Hazine'ye gelir kaydedilmesine, 25.01.2021 tarihinde oybirliğiyle karar verildi.    KARŞI OY    Dava, tenfiz istemine ilişkin olup, 07.12.2019 tarih, 30971 sayılı Resmi Gazete'de yayınlanan 7194 sayılı Kanunla çeşitli kanunlara eklenen geçici 4. madde nedeniyle yerel mahkemenin tenfiz davasında yürürlüğe giren bu maddeyi değerlendirmesi gerektiği ve bu nedenle bu aşamada temyiz itirazlarının incelenmesine yer olmadığı gerekçesiyle mahkeme kararı bozulmuştur.  5718 sayılı Yasa'nın 54. maddesinde tenfiz koşulları 4 bent halinde sayılmış olup mahkemece bu 4 bent de ayrı ayrı değerlendirilerek hüküm kurulmuştur. Yürürlüğe giren ve Daire'nin çoğunluğunca değerlendirilmesi istenilen Yasa'da, 1. fıkra kapsamında kurulmuş olan ortaklık ilişkileri hakkında geçerli bir ortaklık ilişkisi bulunmadığı veya primli pay satışı yapıldığı ileri sürülerek sebepsiz zenginleşme, haksız fiil, sözleşme öncesi görüşmelere aykırılık veya sözleşmeye aykırılık nedenlerine dayalı olarak açılan ve kanun yolu incelemesindekiler dahil görülmekte olan menfi tespit, tazminat veya alacak davalarında karar verilmesine yer olmadığına dair karar verileceği ve yargılama gideri ile maktu vekalet ücretinin ortaklık üzerinde bırakılacağı hükmü düzenlenmiştir. 5718 sayılı Yasa'nın 54. maddesinin a-b-ç fıkraları ile yürürlüğe giren bu yasa arasında bir ilişki bulunmamaktadır. Aynı maddenin c fıkrasında ise tenfiz edilecek kararın Türk kamu düzenine açıkça aykırı bulunmaması koşulu mevcuttur. Yürürlüğe giren yasa ancak bu fıkra gereğince bir değerlendirmeye tabi tutulabilecektir. Ancak yabancı bir kararın Türk kamu düzenine açıkça aykırı sayılabilmesi için kararda yer alan hüküm kısmının anayasanın veya hukuk sisteminin temel ilkelerine (vazgeçilmez prensiplerine) Türk toplumunun genel örf-adet ve ahlak telakkilerine, toplumun ekonomik yapısını temelinden sarsacak olan değerlendirmeye, temel insan haklarına, adalet anlayışına aykırı olması gerekir. Yabancı karara konu teşkil eden hususların, kısmen veya tamamen Türk hukukunda emredici nitelikteki kurallarla düzenlenmiş olması kamu düzeni müdahalesi için bir sebep teşkil etmez. Öte yandan, kamu düzeni kavramının zaman ve mekana göre değişen, izafi niteliği düşünüldüğünde geçici nitelikteki bir hükmün genel kamu düzeni kavramıyla ilişkilendirilmesi de söz konusu olmamalıdır. Bu durumda, yabancı kararda yer alan hükmün icra edilmesi ile ortaya çıkacak sonuç hukukun genel prensiplerine, toplumun genel örf adet ve ahlak telakkilerine aykırı düşmedikçe ve anayasanın temel ilkelerine aykırı bulunmadıkça yabancı kararın Türk kamu düzenine aykırılığından söz edilemez.  Somut davaya konu yabancı mahkeme kararının tenfizi Türk kamu düzenine aykırılık oluşturmamakla yerel mahkemenin böyle bir değerlendirme yapmasına da gerek bulunmamaktadır. Bu nedenle bu yönde bozma yapılmayarak temyiz itirazlarının incelenmesi gerektiği görüşünde olduğumdan sayın çoğunluğun bozma gerekçesine katılmıyoruz."
}